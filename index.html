<html>
<head>
<meta charset="utf-8">
<title>Doktoraya Dair</title>
<style type="text/css">
@import url(http://fonts.googleapis.com/css?family=Gentium+Book+Basic&subset=latin,latin-ext);
body { margin-left: 10%; margin-right: 10%; }
h2 { white-space: pre; font-weight: normal; font-size: 2em; }
a.permalink { margin-left: 10px; text-decoration: none; }
p { white-space: pre; font-size: 0.9em; line-height: 200%; }
div.box { width: 47%; display: inline-block; font-family: "Gentium Book Basic", serif; padding-bottom: 100px; }
div.lhs { color: #808080; }
div.rhs { color: #292929; border-left: 1px dotted #cccccc; padding-left: 5%; }
div.date, div.author { text-align: right; margin-right: 30%; }
div.enum { font-size: 2em; font-style: oblique; }
</style>
</head>
<body>

<div class="box lhs">

<p><a href="#yasamaya-dair">Yaşamaya Dair</a>
Nazım Hikmet
1947, 1948</p>

<p><a href="#ben-iceri-dustugumden-beri">Ben İçeri Düştüğümden Beri</a>
Nazım Hikmet
1947</p>

<p><a href="#mutlu-ask-yoktur">Mutlu Aşk Yoktur</a>
Zülfü Livaneli
1983</p>

<p><a href="#efkarlanirim">Efkârlanırım</a>
Orhan Veli Kanık
Eylül 1940</p>

<p><a href="#bu-kekre-dunyada">Bu Kekre Dünyada</a>
Metin Altıok
1990</p>

<p><a href="#ben-sana-mecburum">Ben Sana Mecburum</a>
Atilla İlhan
1960</p>

</div><!-- lhs -->

<div class="box rhs">

<p><a href="#yasamaya-dair">Doktoraya Dair</a>
Volkan Yazıcı, Kıvanç Çakmak
2014</p>

<p><a href="#ben-iceri-dustugumden-beri">Ben Doktoraya Başladığımdan Beri</a>
Volkan Yazıcı, Kıvanç Çakmak
2014</p>

<p><a href="#mutlu-ask-yoktur">Mutlu Doktora Yoktur</a>
Volkan Yazıcı
2014</p>

<p><a href="#efkarlanirim">Efkârlanırım</a>
Volkan Yazıcı, Kıvanç Çakmak
Ekim 2014</p>

<p><a href="#bu-kekre-dunyada">Bu Akademik Dünyada</a>
Kıvanç Çakmak, Volkan Yazıcı
2014</p>

<p><a href="#ben-sana-mecburum">Ben Sana Mecburum</a>
Ali Arsal, Kıvanç Çakmak
2015</p>

</div><!-- rhs -->

<a name="yasamaya-dair"></a>

<div class="box lhs">

<h2>Yaşamaya Dair <a class="permalink" href="#yasamaya-dair">∞</a></h2>

<p>Yaşamak şakaya gelmez,
büyük bir ciddiyetle yaşayacaksın
                       bir sincap gibi mesela,
yani, yaşamanın dışında ve ötesinde hiçbir şey beklemeden,
                       yani bütün işin gücün yaşamak olacak.
Yaşamayı ciddiye alacaksın,
yani o derecede, öylesine ki,
mesela, kolların bağlı arkadan, sırtın duvarda,
yahut kocaman gözlüklerin,
                        beyaz gömleğinle bir laboratuvarda
                                    insanlar için ölebileceksin,
                        hem de yüzünü bile görmediğin insanlar için,
                        hem de hiç kimse seni buna zorlamamışken,
                        hem de en güzel en gerçek şeyin
                                      yaşamak olduğunu bildiğin halde.
Yani, öylesine ciddiye alacaksın ki yaşamayı,
yetmişinde bile, mesela, zeytin dikeceksin,
           hem de öyle çocuklara falan kalır diye değil,
           ölmekten korktuğun halde ölüme inanmadığın için,
                                      yaşamak yani ağır bastığından.</p>

<div class="date">1947</div>
<div class="enum">2</div>

<p>Diyelim ki, ağır ameliyatlık hastayız,
yani, beyaz masadan,
              bir daha kalkmamak ihtimali de var.
Duymamak mümkün değilse de biraz erken gitmenin kederini
biz yine de güleceğiz anlatılan Bektaşi fıkrasına,
hava yağmurlu mu, diye bakacağız pencereden,
yahut da sabırsızlıkla bekleyeceğiz
                                en son ajans haberlerini.
Diyelim ki, dövüşülmeye değer bir şeyler için,
                               diyelim ki, cephedeyiz.
Daha orda ilk hücumda, daha o gün
                           yüzükoyun kapaklanıp ölmek de mümkün.
Tuhaf bir hınçla bileceğiz bunu,
                        fakat yine de çıldırasıya merak edeceğiz
                        belki yıllarca sürecek olan savaşın sonunu.
Diyelim ki hapisteyiz,
yaşımız da elliye yakın,
daha da on sekiz sene olsun açılmasına demir kapının.
Yine de dışarıyla birlikte yaşayacağız,
insanları, hayvanları, kavgası ve rüzgarıyla
                                    yani, duvarın ardındaki dışarıyla.
Yani, nasıl ve nerede olursak olalım
          hiç ölünmeyecekmiş gibi yaşanacak...</p>

<div class="date">1948</div>
<div class="enum">3</div>

<p>Bu dünya soğuyacak,
yıldızların arasında bir yıldız,
                       hem de en ufacıklarından,
mavi kadifede bir yaldız zerresi yani,
                       yani bu koskocaman dünyamız.
Bu dünya soğuyacak günün birinde,
hatta bir buz yığını
yahut ölü bir bulut gibi de değil,
boş bir ceviz gibi yuvarlanacak
                       zifiri karanlıkta uçsuz bucaksız.
Şimdiden çekilecek acısı bunun,
duyulacak mahzunluğu şimdiden.
Böylesine sevilecek bu dünya
"Yaşadım" diyebilmen için...</p>

<div class="author">Nazım Hikmet</div>

</div><!-- lhs -->

<div class="box rhs">

<h2>Doktoraya Dair <a class="permalink" href="#yasamaya-dair">∞</a></h2>

<p>Okumak şakaya gelmez,
büyük bir ciddiyetle okuyacaksın,
                       bir doktora öğrencisi gibi mesela,
yani, araştırmanın dışında ve ötesinde hiçbir şey beklemeden,
                       yani bütün işin gücün araştırmak olacak.
Doktorayı ciddiye alacaksın,
yani o derecede, öylesine ki,
mesela, ellerin ödev kağıdında, kulağın tahtada,
yahut kocaman gözlüklerin,
                        terli gömleğinle bir ofiste
                                    danışmanın için ölebileceksin,
                        hem de yüzünü bile görmediğin hakemler için,
                        hem de hiç kimse seni buna zorlamamışken,
                        hem de en güzel en gerçek şeyin
                                      yaşamak olduğunu bildiğin halde.
Yani, öylesine ciddiye alacaksın ki doktorayı,
yetmişinde bile, mesela, makale gönderebileceksin,
           hem de öyle atıf alır falan diye değil,
           mezun olamamaktan korktuğun halde mezuniyete inandığın için,
                                      diploma yani ağır bastığından.</p>

<div class="date">2014</div>
<div class="enum">2</div>

<p>Diyelim ki, ağır psikolojik hastayız,
yani, mühendislik binasından,
              bir daha çıkamamak ihtimali de var.
Duymamak mümkün değilse de biraz mezun olamamanın kederini
biz yine de güleceğiz tez danışmanımızın “Hayat senin hayatın...” lafına,
makale kabul almış mı, diye bakacağız IEEE Xplore'dan,
yahut da sabırsızlıkla bekleyeceğiz
                                en son deadline extension'larını.
Diyelim ki, öğrenmeye değer bir şeyler için,
                               diyelim ki, okuldayız.
Daha orda ilk sınavda, daha o gün
                           yüzükoyun kapaklanıp kalmak da mümkün.
Tuhaf bir hınçla bileceğiz bunu,
                        fakat yine de çıldırasıya merak edeceğiz
                        belki yıllarca sürecek olan review'ın sonucunu.
Diyelim ki laboratuvardayız,
yaşımız da otuza yakın,
daha da sekiz sene olsun açılmasına mezuniyet kapısının.
Yine de dışarıyla birlikte yaşayacağız,
iş ilanları, Yrd. Doç. pozisyonları ve maaşlarıyla
                                    yani, okulun ardındaki dışarıyla.
Yani, nasıl ve nerede olursak olalım
          hiç mezun olunmayacakmış gibi okunacak...</p>

<div class="date">2014</div>
<div class="enum">3</div>

<p>Özyeğin soğuyacak,
yıldızların arasında bir yıldız,
                       hem de en ufacıklarından,
akademik kadifede bir yaldız zerresi yani,
                       yani bu girişimci üniversitemiz.
Bu üniversite soğuyacak günün birinde,
hatta bir buz yığını
yahut ölü bir bulut gibi de değil,
boş bir ceviz gibi yuvarlanacak
                       zifiri karanlıkta uçsuz bucaksız.
Şimdiden çekilecek acısı bunun,
duyulacak mahzunluğu şimdiden.
Böylesine sevilecek bu üniversite
"Okudum" diyebilmen için...</p>

<div class="author">Volkan Yazıcı, Kıvanç Çakmak</div>

</div><!-- rhs -->

<a name="ben-iceri-dustugumden-beri"></a>

<div class="box lhs">

<h2>Ben İçeri Düştüğümden Beri <a class="permalink" href="#ben-iceri-dustugumden-beri">∞</a></h2>

<p>Ben içeri düştüğümden beri güneşin etrafında on kere döndü dünya.
Ona sorarsanız: "Lafı bile edilemez, mikroskobik bir zaman."
Bana sorarsanız: "On senesi ömrümün."
Bir kurşun kallemim vardı, ben içeri düştüğüm sene.
Bir haftada yaza yaza tükeniverdi.
Ona sorarsanız: "Bütün bir hayat..."
Bana sorarsanız: "Adam sen de bir iki hafta..."</p>

<p>Katillikten yatan Osman; ben içeri düştügümden beri
Yedibuçugu doldurup çıktı.
Dolaştı dışarda bir vakit,
Sonra kaçakçılıktan tekrar düştü içeri, altı ayı doldurup çıktı tekrar.
Dün mektubu geldi; evlenmiş, bi çocuğu olacakmış baharda...</p>

<p>Şimdi on yaşına bastı, ben içeri düştüğüm sene ana rahmine düşen çocuklar.
Ve o yılın titrek, uzun bacaklı tayları,
Rahat, geniş sağrılı birer kısrak oldular çoktan.
Fakat zeytin fidanları hala fidan, hala çocuktur.</p>

<p>Yeni meydanlar açılmış uzaktaki şehrimde, ben içeri düştügümden beri...
Ve bizim hane halkı, bilmediğim bir sokakta, görmediğim bir evde oturuyor.</p>

<p>Pamuk gibiydi bembeyazdı ekmek, ben içeri düştüğüm sene.
Sonra vesikaya bindi.
Bizim burda, içerde
Birbirini vurdu millet, yumruk kadar simsiyah bir tayın için.
Şimdi serbestledi yine, fakat esmer ve tatsız.</p>

<p>Ben içeri düştüğüm sene, ikincisi başlamamıştı henüz,
Daşov kampında fırınlar yakılmamış, atom bombası atılmamıştı Hiroşimaya.
Boğazlanan bir çocugun kanı gibi aktı zaman.
Sonra kapandı resmen o fasıl, şimdi üçüncüden bahsediyor Amerikan doları.
Fakat gün ışıdı her şeye rağmen, ben içeri düştügümden beri
Ve karanlığın kenarından, onlar
                                  ağır ellerini kaldırımlara basıp
                                  doğruldular yarı yarıya.</p>

<p>Ben içeri düştügümden beri güneşin etrafında on kere döndü dünya.
Ve aynı ihtirasla tekrar ediyorum yine
Ben içeri düştügüm sene onlar için yazdığımı:
"Onlar ki;
toprakta karınca,
suda balık,
havada kuş kadar çokturlar.
Korkak, cesur, cahil, hakim ve çocukturlar,
Ve kahreden, yaratan ki onlardır,
Şarkılarda yalnız onların maceraları vardır."</p>

<p>Ve gayrısı
Mesela, benim on sene yatmam
Laf'ı güzaf...</p>

<div class="date">1947</div>
<div class="author">Nazım Hikmet</div>

</div><!-- lhs -->

<div class="box rhs">

<h2>Ben Doktoraya Başladığımdan Beri <a class="permalink" href="#ben-iceri-dustugumden-beri">∞</a></h2>

<p>Ben doktoraya başladığımdan beri güneşin etrafında yedi kere döndü dünya.
Ona sorarsanız: "Lafı bile edilemez, mikroskobik bir zaman."
Bana sorarsanız: "Yedi senesi ömrümün."
Bir kurşun kallemim vardı, ben Özyeğin'e geçtiğim sene.
Bir haftada yaza yaza tükeniverdi.
Ona sorarsanız: "Bütün bir hayat..."
Bana sorarsanız: "Adam sen de bir stokastik ödevi..."</p>

<p>CS'ten giren Erdi; ben doktoraya başladığımdan beri
İki hoca değiştirip master'la çıktı.
Dolaştı piyasada bir vakit,
Sonra asker kaçağından tekrar düştü doktoraya, altı ayı doldurup ayrıldı tekrar.
Dün mektubu geldi; San Francisco'ya gitmiş, mortgage'a girecekmiş baharda...</p>

<p>Şimdi ev aldı, ben doktoraya başladığım sene işe giren arkadaşlar.
Ve o yılın titrek, uzun bacaklı undergrad'ları,
Rahat, geniş sağrılı birer mezun oldu çoktan.
Fakat PhD fidanları hala fidan, hala çocuktur.</p>

<p>Yeni üniversiteler açılmış uzaktaki şehrimde, ben doktoraya başladığımdan beri...
Ve bizim lise arkadaşları, bilmediğim bir sokakta, görmediğim bir villada oturuyor.</p>

<p>Pamuk gibiydi bembeyazdı Multinet, ben doktoraya başladığım sene
Sonra condition'a bindi
Bizim burda, okulda
Birbirini vurdu millet, yumruk kadar simsiyah bi tayın için.
Şimdi serbestledi yine, fakat zamanında yatmıyor ve tatsız.</p>

<p>Ben doktoraya başladığım sene, kampüs Çekmeköy'e taşınmamıştı henüz,
Erhan Erkut atılmamış, zam yapılmamıştı shuttle'lara.
Car pooling'le Altunizade'ye giden bir PhD'nin göz yaşı gibi aktı zaman.
Sonra kapandı resmen o fasıl, şimdi shuttle kartından bahsediyor Aylin Hanım.
Fakat dönem bitti her şeye rağmen, ben doktoraya başladığımdan beri
Ve ofisin önünden, hocalar
                                  ağır adımlarla geçtiler
                                  ücretsiz personel servisine.</p>

<p>Ben doktoraya başladığımdan beri güneşin etrafında yedi kere döndü dünya.
Ve aynı ihtirasla tekrar ediyorum yine
Ben doktoraya başladığım sene onlar için yazdığımı:
"Akademisyenler ki;
toprakta karınca,
suda balık,
havada kuş kadar çokturlar.
Korkak, cesur, cahil, hakim ve çocukturlar,
Ve kahreden, mezun eden ki onlardır,
Diplomalarımızda yalnız onların imzaları vardır."</p>

<p>Ve gayrısı
Mesela, benim yedi sene doktora yapmam
Laf'ı güzaf...</p>

<div class="date">2014</div>
<div class="author">Volkan Yazıcı, Kıvanç Çakmak</div>

</div><!-- rhs -->

<a name="mutlu-ask-yoktur"></a>

<div class="box lhs">

<h2>Mutlu Aşk Yoktur <a class="permalink" href="#mutlu-ask-yoktur">∞</a></h2>

<p>Sus söyleme
Bir şey söyleme artık
Sus söyleme
Her şey gereksiz artık
Bana düşen dönüp de gitmek
Sonunda elimde kalan
Bir avuç hüzün ve keder</p>

<p>Yeter yeter söyleme artık
Kelimeler kanatır yarayı
Gözlerin anlatıyor
Mutlu aşk yoktur, yoktur</p>

<p>Oysa ben sana neler adamıştım
İçli şarkılar, kırık ezgiler
Yüreğimden süzülüp gelen
Bırakıp gittin beni
Bir gün yollarda</p>

<p>Yeter, yeter söyleme, söyleme artık
Kelimeler kanatır yarayı
Gözlerin anlatıyor
Mutlu aşk yoktur, yoktur</p>

<p>Sus söyleme, her şey ortada artık...</p>

<div class="date">1983</div>
<div class="author">Zülfü Livaneli</div>

</div><!-- lhs -->

<div class="box rhs">

<h2>Mutlu Doktora Yoktur <a class="permalink" href="#mutlu-ask-yoktur">∞</a></h2>

<p>Sus söyleme
Bir şey söyleme artık
Sus söyleme
Her şey gereksiz artık
Bana düşen doktorayı dondurup da gitmek
Sonunda elimde kalan
BİDEB borcu ve keder</p>

<p>Yeter, yeter söyleme artık
Konferanslar kanatır yarayı
Tez jurin anlatıyor
Mutlu doktora yoktur, yoktur</p>

<p>Oysa ben sana neler adamıştım
Bilimsel bulgular, reddedilmiş makaleler
Simülasyonlardan süzülüp gelen
Bırakıp gittin beni
Bir gün lab'da</p>

<p>Yeter, yeter söyleme, söyleme artık
Review'lar kanatır yarayı
Tez danışmanın anlatıyor
Mutlu doktora yoktur, yoktur</p>

<p>Sus söyleme, her şey ortada artık...</p>

<div class="date">2014</div>
<div class="author">Volkan Yazıcı</div>

</div><!-- rhs -->

<a name="efkarlanirim"></a>

<div class="box lhs">

<h2>Efkârlanırım <a class="permalink" href="#efkarlanirim">∞</a></h2>

<p>Mektup alır, efkârlanırım;
Rakı içer, efkârlanırım;
Yola çıkar, efkârlanırım.
Ne olacak bunun sonu, bilmem.
"Kazım'ın" türküsünü söylerler,
Üsküdar'da;
Efkârlanırım.</p>

<div class="date">Eylül 1940</div>
<div class="author">Orhan Veli Kanık</div>

</div><!-- lhs -->

<div class="box rhs">

<h2>Efkârlanırım <a class="permalink" href="#efkarlanirim">∞</a></h2>

<p>Makale gönderir, efkârlanırım;
Review gelir, efkârlanırım;
Red alır, efkârlanırım.
Ne olacak doktoranın sonu, bilmem.
"Erdi'nin" türküsünü söylerler,
Özyeğin'de;
Efkârlanırım.</p>

<div class="date">Ekim 2014</div>
<div class="author">Volkan Yazıcı, Kıvanç Çakmak</div>

</div><!-- rhs -->

<a name="bu-kekre-dunyada"></a>

<div class="box lhs">

<h2>Bu Kekre Dünyada <a class="permalink" href="#bu-kekre-dunyada">∞</a></h2>

<p>Sevgilim bak, geçip gidiyor zaman;
Aşındırarak bütün güzel duyguları.
Bir yarım umuttur elimizde kalan,
Göğüslemek için karanlık yarınları.</p>

<p>Ağzımda ağzının silinmez ılık tadı,
Damağımda kösnüyle gezinirken;
Yüreğimde yılkı, aklımda ölüm vardı,
Dışarda rüzgâr acıyla inilderken.</p>

<p>Unutulmuyor ne tuhaf dünya işleri,
Seninle bir döşekte sevişirken bile.
Düşünüyorum hüzünlü genç anneleri,
Çarşılarda, pazarda ellerinde file.</p>

<p>Bu kekre dünyada yazık geçit yok aşka;
Bir şey yok paylaşacak acıdan başka.</p>

<div class="date">1990</div>
<div class="author">Metin Altıok</div>

</div><!-- lhs -->

<div class="box rhs">

<h2>Bu Akademik Dünyada <a class="permalink" href="#bu-kekre-dunyada">∞</a></h2>

<p>Hocam bak, akıp geçiyor zaman;
Aşındırarak bütün güzel deadline'ları.
Bir red almış makaledir elimizde kalan,
Göğüslemek için mezuniyette diplomayı.</p>

<p>Ardımda projenin çalışmayan MATLAB kodu,
Literatürü Google ile gezinirken;
Yüreğimde yılgı, aklımda diploma vardı,
Tavanda vantilatör acıyla inilderken.</p>

<p>Unutulmuyor ne tuhaf mezuniyet işleri,
Ali'yle Grup Yorum dinlerken bile.
Düşünüyorum, hüzünlü, genç BİDEB'lileri,
Nero'da, Harvest'ta ellerinde kahve.</p>

<p>Bu akademik dünyada yazık geçit yok mezuniyete;
Bir şey yok yapacak simülasyondan başka.</p>

<div class="date">2014</div>
<div class="author">Kıvanç Çakmak, Volkan Yazıcı</div>

</div><!-- rhs -->

<a name="ben-sana-mecburum"></a>

<div class="box lhs">

<h2>Ben Sana Mecburum <a class="permalink" href="#ben-sana-mecburum">∞</a></h2>

<p>Ben sana mecburum bilemezsin
Adını mıh gibi aklımda tutuyorum
Büyüdükçe büyüyor gözlerin
Ben sana mecburum bilemezsin
İçimi seninle ısıtıyorum.</p>

<p>Ağaçlar sonbahara hazırlanıyor
Bu şehir o eski İstanbul mudur
Karanlıkta bulutlar parçalanıyor
Sokak lambaları birden yanıyor
Kaldırımlarda yağmur kokusu
Ben sana mecburum sen yoksun.</p>

<p>Sevmek kimi zaman rezilce korkuludur
İnsan bir akşam üstü ansızın yorulur
Tutsak ustura ağzında yaşamaktan
Kimi zaman ellerini kırar tutkusu
Bir kaç hayat çıkarır yaşamasından
Hangi kapıyı çalsa kimi zaman
Arkasında yalnızlığın hınzır uğultusu</p>

<p>Fatih'te yoksul bir gramofon çalıyor
Eski zamanlardan bir cuma çalıyor
Durup köşe başında deliksiz dinlesem
Sana kullanılmamış bir gök getirsem
Haftalar ellerimde ufalanıyor
Ne yapsam ne tutsam nereye gitsem
Ben sana mecburum sen yoksun.</p>

<p>Belki haziran da mavi benekli çocuksun
Ah seni bilmiyor kimseler bilmiyor
Bir şilep sızıyor ıssız gözlerinden
Belki Yeşilköy'de uçağa biniyorsun
Bütün ıslanmışsın tüylerin ürperiyor
Belki körsün kırılmışsın telaş içindesin
Kötü rüzgar saçlarını götürüyor</p>

<p>Ne vakit bir yaşamak düşünsem
Bu kurtlar sofrasında belki zor
Ayıpsız fakat ellerimizi kirletmeden
Ne vakit bir yaşamak düşünsem
Sus deyip adınla başlıyorum
İçim sıra kımıldıyor gizli denizlerin
Hayır başka türlü olmayacak
Ben sana mecburum bilemezsin.</p>

<div class="date">1960</div>
<div class="author">Atilla İlhan</div>

</div><!-- lhs -->

<div class="box rhs">

<h2>Ben Sana Mecburum <a class="permalink" href="#efkarlanirim">∞</a></h2>

<p>Ben sana mecburum bilemezsin
Adını mıh gibi aklımda tutuyorum
Büyüdükçe büyüyor mezuniyet özlemi
Ben sana mecburum bilemezsin
İçimi mezuniyetle ısıtıyorum</p>

<p>Erhan cappuccino hazırlamıyor
Bu ilçe o eski Çekmeköy müdür
Karanlıkta bulutlar parçalanıyor
Labın lambaları birden sönüyor
İçerde terlik kokusu
Ben sana mecburum sen yoksun.</p>

<p>Çalışmak kimi zaman rezilce korkuludur
İnsan bir akşam üstü ansızın yorulur
Tutsak revizyon ağzında yaşamaktan
Kimi zaman ellerini kırar tutkusu
Bir kaç makale çıkarır projesinden
Hangi konferansa yazsa kimi zaman
Arkasında reddedilmenin hınzır uğultusu</p>

<p>Labda Meso çalıyor
Ahmet Aslan gitme diyor
Durup köşe başında deliksiz dinlesen
Sana reddedilmeyecek makale getirsem
Haftalar ellerimde ufalanıyor
Ne yapsam ne tutsam nereye yollasam
Ben sana mecburum sen yoksun.</p>

<p>Belki San Fransisco'da çiçek cocuksun
Ah seni bilmiyor kimseler bilmiyor
Espresso kokusu sızıyor ıssız odandan
Belki Yeşilköy'de uçağa biniyorsun
Bütün hazırlanmışsın öğrencilerin ürperiyor
Belki ayrılmaya karar vermişsin üniversiteden
Kötü lisans öğrencileri seni bezdiriyor</p>

<p>Ne vakit bir pozisyon düşünsem
Bu akademi dünyasında belki zor
Ayıpsız fakat ellerimizi kirletmeden
Ne vakit bir pozisyon düşünsem
Sus deyip iş aramaya başlıyorum
İçim sıra kımıldıyor mezuniyet heyecanı
Hayır başka türlü olmayacak
Ben sana mecburum bilemezsin.</p>

<div class="date">Ocak 2015</div>
<div class="author">Ali Arsal, Kıvanç Çakmak</div>

</div><!-- rhs -->

</body>
</html>
